<!DOCTYPE html>
<html>
    
    <head>
        <meta charset="utf-8">
        <meta http-equiv="X-UA-Compatible" content="IE=edge">
        <title>木蘭詩</title>
        
    </head>
    <body>
        
        <h1 style="color:#FF0000">木蘭詩</h1>
        <h2 style="color:#00A0E9">朝代：南北朝 作者：佚名</h2>
        
        
        <!--
            原文
        -->
        
        <h3>
            
唧唧復唧唧，木蘭當戶織。不聞機杼聲，惟聞女嘆息。<br>
問女何所思，問女何所憶。女亦無所思，女亦無所憶。<br>
昨夜見軍帖，可汗大點兵，軍書十二卷，卷卷有爺名。<br>
阿爺無大兒，木蘭無長兄，願爲市鞍馬，從此替爺徵。<br>
東市買駿馬，西市買鞍韉，南市買轡頭，北市買長鞭。<br>
旦辭爺孃去，暮宿黃河邊，不聞爺孃喚女聲，但聞黃河流水鳴濺濺。<br>
旦辭黃河去，暮至黑山頭，不聞爺孃喚女聲，但聞燕山胡騎鳴啾啾。<br>
萬里赴戎機，關山度若飛。朔氣傳金柝，寒光照鐵衣。<br>
將軍百戰死，壯士十年歸。歸來見天子，天子坐明堂。<br>
策勳十二轉，賞賜百千強。可汗問所欲，木蘭不用尚書郎，願馳千里足，送兒還故鄉。<br>
爺孃聞女來，出郭相扶將；阿姊聞妹來，當戶理紅妝；小弟聞姊來，磨刀霍霍向豬羊。<br>
開我東閣門，坐我西閣牀，脫我戰時袍，著我舊時裳。當窗理雲鬢，對鏡貼花黃。<br>
出門看火伴，火伴皆驚忙；同行十二年，不知木蘭是女郎。<br>
雄兔腳撲朔，雌兔眼迷離；雙兔傍地走，安能辨我是雄雌？<br>
    
        </h3>
        
        
    </body>
</html>
